Káhira - Egyptským ozbrojeným složkám se podle světových agentur podařilo v sobotu odpoledne vyklidit káhirskou mešitu, kterou ráno obsadily stovky stoupenců sesazeného prezidenta Muhammada Mursího. Armáda s policií budovu nejprve obklíčily a během obležení se ozývala v místě i střelba.

Poradce prozatímního prezidenta Mustafa Higází prohlásil, že Egypt čelí v současnosti "extremistickým silám", na což reaguje bezpečnostními opatřeními, která jsou v souladu s platnými zákony.

V mešitě bylo asi 700 příznivců konzervativního Muslimského bratrstva, z jehož řad vzešel i sesazený Mursí. Podle médií vypukla série přestřelek mezi ozbrojenci v minaretu mešity a vojáky v okolí mešity. Minaret je také jediným místem, které se bezpečnostním silám zatím obsadit nepodařilo.

Vojáci s islamisty, kteří se zabarikádovali uvnitř, v průběhu dne vyjednávali a přesvědčovali je, aby budovu opustili. Desítky Egypťanů tak učinily rychle, větší množství jich ale dlouho ještě zůstávalo uvnitř.

Mnozí nechtěli místo opustit z obav ze zatčení. Zatímco ženy a děti mohly odejít hned, muži byli nejprve vyslýcháni, což mezi lidmi ve svatyni na Ramsesovu náměstí vyvolávalo neklid.

Ramsesovo náměstí bylo jedním z center pátečních potyček, mešita tehdy fungovala i jako márnice a nemocnice dohromady, brzy se zaplnila těly mrtvých, zraněných i těch, kteří se zde jen chtěli ukrýt před násilím, popsala BBC.
Premiér: Bratrstvo rozpustit!

Egyptský premiér Hazím Bibláví mezitím přišel s návrhem, aby bylo Muslimské bratrstvo legálně rozpuštěno. Podrobnosti již Bibláví předložil ministrovi sociálních věcí, který má na starosti vydávání povolení pro nevládní organizace. "Nyní se celá věc důkladně studuje," uvedl premiérův mluvčí.

Muslimské bratrstvo na sociální síti Facebook oznámilo, že při pátečních střetech na káhirském Ramsesově náměstí zemřel i syn jednoho z vůdců Muslimského bratrstva Muhammada Badího.

Celkem tento den přišlo po celém Egyptě o život 173 lidí, z toho 95 v centru Káhiry. Uvedlo to egyptské ministerstvo zdravotnictví. Zahynul mimo jiní Amar Badí, syn duchovního vůdce Muslimského bratrstva Muhammada Badího.

Zraněných je podle údajů ministerstva 1330 po celém zemi a 596 při potyčkách v egyptské metropoli.

Egyptské bezpečnostní složky zároveň oznámily, že zadržely bratra vůdce teroristické sítě Al-Káida Ajmána Zavahrího, který v zemi žije. Muhammad Zavahrí byl údajně zadržen na kontrolním stanovišti v Gíze nedaleko Káhiry.

Policie nezveřejnila žádné podrobnosti, důvodem jeho vzetí do vazby má být ale údajně jeho podpora Muslimskému bratrstvu a Muhammadu Mursímu.